---
title: Rohle pro Ozzáka (pivní rohlíky)
category: Domácnost
tags: [recept, rohlíky, domacipekarna, kuchyně]
last_update: 2025-07-09
---

Tento recept jsem si dala dohromady už na jaře r. 2010, v době rodinného nadšení pro seriál Comeback.
Chtěla jsem ho nazvat obyčejně, asi pivní rohlíky, ale manžel prohlásil, že Ozzák neuznává žádné zdrobněliny, takže by to měly být -rohle-.

♥

SUROVINY:
150-170 g piva
10 g čerstvého droždí
lžička cukru
1 a 1/4 lžičky soli
130 g polohrubé mouky
170 g hladké mouky
20 g sádla

POSTUP:

V pivu rozmícháme cukr, droždí a trošku mouky a tento kvásek necháme v teple místnosti asi 20 minut kynout.
Pak přidáme zbytek surovin, včetně sádla – to rozpuštěné, ale vychladlé – a uhněteme těsto, které necháme vykynout.

Vykynuté propracujeme, rozdělíme na 6 dílků a z každého uděláme bulku. Asi 10 minut je necháme odpočinout, pak rozválíme na ovál a ten srolujeme do rohlíku. Hotový rohlík ještě rozválíme tak, aby byl tenčí a delší a zahnutý ho dáme kynout na plech s pečícím papírem nebo fólií.

Po vykynutí potřeme vejcem, sypneme hrubou solí a kmínem a upečeme ve vyhřáté troubě (220°C/10-13 min)

Někdy se mi stává, že je i několikrát vyzkoušený recept malinko jiný – tužší nebo naopak řidší těsto.
Je to tím, že i mouky používám různé – od několika výrobců, různé šarže. Recept je potřeba savosti mouky přizpůsobit. Je-li těsto hodně husté, hutné, tuhé, po kapkách přidávat a vpracovávat tekutinu (zde tedy pivo).
A naopak – pokud je těsto i po chvíli odpočinku hodně řídké a lepí, po trochách zapracovat stejnou mouku, jako je použita v receptu.
