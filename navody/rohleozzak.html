<!DOCTYPE html>
<html>
<head><meta charset="UTF-8"><title>Rohle pro Ozzáka (pivní rohlíky)</title></head>
<body>
<h1>Rohle pro Ozzáka (pivní rohlíky)</h1>
<p><em>Tento recept jsem si dala dohromady už na jaře roku 2010, v době rodinného nadšení pro seriál Comeback.<br />
Chtěla jsem ho nazvat obyčejně, asi pivní rohlíky, ale manžel prohlásil, že Ozzák neuznává žádné zdrobněliny, takže by to měly být – rohle.</em></p>
<p>♥</p>
<h2>Suroviny</h2>
<ul>
<li>150–170 g piva  </li>
<li>10 g čerstvého droždí  </li>
<li>1 lžička cukru  </li>
<li>1 a 1/4 lžičky soli  </li>
<li>130 g polohrubé mouky  </li>
<li>170 g hladké mouky  </li>
<li>20 g sádla (rozpuštěné, ale vychladlé)</li>
</ul>
<h2>Postup</h2>
<ol>
<li>V pivu rozmícháme cukr, droždí a trošku mouky. Tento kvásek necháme v teple místnosti asi 20 minut kynout.</li>
<li>Přidáme zbytek surovin, včetně rozpuštěného (vychladlého) sádla, a uhněteme těsto.</li>
<li>Těsto necháme vykynout.</li>
<li>Po vykynutí těsto propracujeme, rozdělíme na 6 dílků a z každého uděláme bulku.</li>
<li>Necháme asi 10 minut odpočívat.</li>
<li>Každou bulku rozválíme na ovál, srolujeme do rohlíku a znovu rozválíme tak, aby byl rohlík tenčí, delší a zahnutý.</li>
<li>Přeneseme na plech s pečicím papírem nebo fólií a necháme kynout.</li>
<li>Po vykynutí potřeme vejcem, posypeme hrubou solí a kmínem.</li>
<li>Pečeme v předehřáté troubě na 220 °C po dobu 10–13 minut.</li>
</ol>
<h2>Poznámka</h2>
<p>Někdy se může stát, že i osvědčený recept vyjde trochu jinak – těsto může být tužší nebo řidší.<br />
To je způsobeno rozdíly v moukách (různí výrobci, šarže). Recept je potřeba přizpůsobit savosti mouky.</p>
<ul>
<li><strong>Pokud je těsto příliš tuhé</strong>: po kapkách přidávejte pivo a vpracovávejte ho do těsta.  </li>
<li><strong>Pokud je těsto řídké a lepí</strong>: postupně zapracujte více mouky (stejného druhu jako v receptu).</li>
</ul>
<hr />
<p><em>převzato z: <a href="https://www.pekarnomanie.cz/rohle-pro-ozzaka-pivni-rohliky/">Pekárnománie – Rohle pro Ozzáka (pivní rohlíky)</a> – 27. 8. 2025</em></p>
<p><a href="../index.html">← Zpět na přehled</a></p>
</body>
</html>